---
layout: lesson
title: Pingpong
description: "Tee ise lauatenniselaud!"
image: /images/pingpong.jpg
published: true
---




<section class="section-bang">
### !

vanus: 				| II ja III kooliaste, gümnaasium
kestus: 			| 4-8 h
vorm: 				| füüsiline tegevus
eeltöö:				| materjalide ja tööriistade ettevalmistamine
vajalikud vahendid:	| ehitusmaterjalid, tööriistad, sobivad riided
seotud õppeained:	| tööõpetus, kunst, kehaline kasvatus
boonus:				| ehitamine, keeleülene

#### Ülesande kirjeldus
Lihtsa lauatenniselaua ehitamine pildiliste juhiste järgi.

#### Tunni ettevalmistus
Noorematele õpilastele tuleb lasta puitmaterjal (vineer ja prussid) valmis lõigata. Vanemad õpilased saavad juhendaja juuresolekul ja sobivate tööriistade olemasolul seda ka ise teha. Ülesandele kuluv aeg sõltub sellest, kas materjali lõikamine on töö osa.

</section>

<section class="section-question">
### ?

#### Taustaks õpetajale
Ise ehitatud lauatenniselaud on hea õppetund päris maailma muutmisest. Võimalus mängida pingpongi ei kuulu ainult spordisaali, see on ka populaarne seltskondlik ajaviide linnaruumis, mis võimaldab aktiivset tegutsemist ja tervislikku elu. Lauatenniselaud niisiis ei ole ainult asi, vaid ka ruumikasutus. Koht, kuhu lauatenniselaud otsustatakse paigutada, on peaaegu sama oluline kui laud ise. Hea kohavalik võib muuta kasutuseta või alakasutatud aga muidu toreda hoovinurga, koridorisopi või fuajeeala elavaks ja armastatud kohaks. Läbimõtlemata kohavalik võib aga tekitada hoopis tüli: lisaks lauale endale peab ju ruumi olema ka vähemalt kahele mänguhoos mängijale, kes hüppavad nii tahapoole kui kõrvale. Kui nende hüpe mõne möödakäija varvastele satub, on mängurõõm rikutud. Teistpidi jällegi pole kuigi nutikas lauda kuskile silma alt ära paigutada. Nii ei jää see küll kindlasti kellelegi ette – kuid ei tule ka enam kellelegi meelde. Pinksilaual on potentsiaal olla üks seltskondliku ajaveetmise keskmeid, seepärast tasub see sättida just nimelt sinna, kus inimesed kogunevad ja kus tennisemängu võimalus neil silme all on. Ühesõnaga, mõtlemisainet on siin omajagu ja kindlasti tasub kohavaliku tegemisel pead kokku panna.

Laua ehitamisest – valmis lõigatud tükkidest on lauda väga lihtne kokku panna ja koos õpetaja abiga (eelkõige jooniste lugemisel ja töö järjekorra otsustamisel) saavad sellega hakkama ka näiteks 10-aastased. NB! Laud on päris suur (2,7 m pikk, 1,55 m lai ja ilma võrguta 0,75 m kõrge) ja päris raske (jõukohane 4 tavalisele tõstjale või 2 tugevale tõstjale). Ehitusplatsi valides – kui see pole laua lõplik asukoht – veenduge kindlasti, et laud näiteks teele jäävatest ustest ja koridoridest läbi mahub.

Ettevalmistusena mõelge läbi ka töökorraldus. Terve klassitäie entusiastlike ehitajate puhul saab väljakutseks kõigile tegevuse leidmine (muidugi võib alati teha lihtsalt rohkem pinksilaudu!). Ühe laua kokkumonteerimine on paras töö umbes 4-6 ehitajale.

#### Ülesande käik
1. Varuge vajalikud ehitusmaterjalid ja tööriistad (vt juhendist). Prussid võivad olla hööveldamata (ei jää eriti näha), kuid peaksid olema võimalikult sirged.
2. Lõigake vineerplaadid ja prussid mõõtu. NB! Vaja on teha diagonaalseid lõikeid, vineeri puhul üsna pikki, abiks võib olla mõni kohalik meister, puutööõpetaja või osavad üheksandikud koos juhendajaga. Mugavaim on teha tööd suurel saepingil, prusside lõikamisel on sobiv järkamissaag. Hakkama saab ka tikksaega (sellega on keerulisem hoida sirget joont) või käsisaega (selleks peab olema jõudu ja vastupidavust). Igasugune saagimine nõuab eelnevat kogemust ja/või juhendamist. Nutikas on juba saagimise ajal tükid vastavalt juhendile nummerdada.
3. Valmistage ette ehitusplats. Kontrollige, et on olemas töövahendid ja materjalid ning laua kõik ettenähtud osad.
4. Veenduge, et ehitajad on juhendiga tutvunud ja kujutavad ette, milline töö ees seisab. Vajadusel arutage sammud eelnevalt omavahel läbi ja leppige kokku, kuidas ülesanded jaotate.
5. Värvijad võivad alustada laua pealmiste plaatide ja “võrgu” värvimisega (tükid A.1 ja A.2), et laua valmides ei peaks värvi kuivamist ootama. NB! Plaadid on soovitav värvida tumedama värviga (sinine, roheline vm), “võrk” heledamaga (sama värvi nagu triibud), et tekiks mängimiseks sobiv kontrast. Kasutage maalriteipi (piiritlege valgeks värvitav ala teibiga), et triipe oleks lihtsam värvida.
6. Ehitajad alustavad laua karkassi kokkumonteerimist vastavalt juhendile. Esimesena võib valmis teha laua jalad/küljed.
7. Kui küljed on valmis (tükid B.1 prussidele kinnitatud), võivad värvijad alustada nende värvimist. Küljed võib teha lauapinnaga sama värvi või kujundada oma soovi järgi (illustreerida, kasutada kooli sümboolikat vmt). Küljeplaate võib värvida ka peale laua valmimist.
8. Kui pealmised plaadid on kuivanud, saab karkassi ehitamist jätkata (vt juhend). Võimalik on laud ka ilma pealmiste plaatideta valmis ehitada ja lisada plaadid alles siis, kui need on kuivanud. Seda varianti juhendis kirjeldatud ei ole, kuid on mõningaste kogemustega ehitajale üsna lihtne töö käigus välja mõelda.
9. Kui laud on valmis, on vaja ühist pingutust, et see õigetpidi pöörata.
10. Mäng võib alata! Seiske hea selle eest, et kõik saaksid mängida. Võidu peale turniiriga on mõistlik alustada vaid siis, kui ehitajad on tõsised entusiastid. Rõõmsa ja mõnusa kogemuse saavad kõik tegutsejad, kui mäng on vabam ja seltskondlikum.
</section>

------

<section class="section-dots">
### ...

#### Põhimõisted, võtmesõnad
tervislik eluviis, aktiivne vaba aja veetmine, isetegemine (DIY), tugevusõpetus, ruumikasutus, lauatennis

#### Hindamine

+ õpilane on innukalt töös osalenud
+ õpilane oskab vajadusel selgitada, mida lihtsal joonisel kujutatakse
+ õpilane mõistab lauatenniselaua väärtust tervisliku eluviisi toetajana koolis (ei näe seda ainult sportlastele mõeldud spordiplatsina)
+ õpilane oskab oodata mängimisel oma korda või korraldab kõigiga arvestava turniiri
+ (soovi korral) õpilane on osalenud sportlikus või seltskondlikus pinksimängus

[Laadi alla pinksilaua ehitamise juhend](http://www.arhitektuurikool.ee/wp-content/uploads/2016/03/PING_PONG.pdf)
[Prindi ülesanne](){:class='do-print'}
[Tagasiside]({{ site.baseurl }}/assets/documents/hello.pdf)
</section>

<section class="section-background">
### ...

#### Lisavõimalused, alternatiivid
+ Lisaks ehitamisele võib jagada ülesandeks ka väikeste ettekannete koostamist: ping-pongi ajaloost, ping-pongi sportlikust versioonist, ping-pongist seltskonnamänguna. Nii on kohe olemas ka eksperdid, kes tunnevad erinevaid mängureegleid, ja inspireerijad, kes oskavad lauatennise rääkida põnevaks ka neile, keda võistlemine ei huvita.
+ Väiksemas seltskonnas ehitamise võib lõpetada suuremas seltskonnas pinksipeoga, mille alustuseks tutvustada valminud lauda ja ehitamise kogemust, pidada paar toredat lühikest ettekannet (vt nt pecha kucha formaat), mängida muusikat ja mängida pinksi.

#### Riiklik õppekava ja lõiming
Vaata või laadi alla pdf ülesande kattuvuse kohta RÕK teemadega ja lõimimise võimalustest.

</section>
